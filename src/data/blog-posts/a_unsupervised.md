---
title: Unsupervised
description: Aproximació a un projcte artístic de Refik Anadol Studio exposat al MOMA de Nova York generat mitjançant IA
---
Des del passat mes de novembre, el Museu d’Art Modern de Nova York exhibeix una inèdita i
ambiciosa obra de dimensions colossals generada per una intel·ligència artificial. Sota la
premissa “Què somiaria una màquina després de veure la col·lecció del Museu d’Art
Modern”, Refik Anadol Studio, l’equip interdisciplinari que hi ha darrere del seu
desenvolupament, ha creat Unsupervised, l’obra que mitjançant un algoritme d&#39;aprenentatge
automàtic interpreta lliurement més de dos-cents anys d’art modern en forma d’al·lucinació
cromàtica. 

Situada a la planta baixa del museu, aquesta instal·lació multimèdia consisteix en
un panell LED que renderitza imatges de forma gairebé instantània i reacciona o adapta les
seves transformacions a partir de la interacció amb el públic, els canvis de llum i la
temperatura en temps real. En aquest singular llenç apareixen i desapareixen formes
abstractes i colors, a la manera d’aquell oceà protoplasmàtic de la cèlebre novel·la Solaris de
Stanislaw Lem, tot traslladant a l’espectador una experiència immersiva visualment única.
La presentació d’una obra com Unsupervised en un espai com el MoMA, temple de l’art
modern per excel·lència, és un pas més cap a la consolidació de la presència d’obres
d’autoria artificial en l’àmbit museístic. 

La intel·ligència artificial (IA) ha irromput recentment amb força en el nostre dia a dia amb l’aparició d’una sèrie d’eines obertes al públic, com Chat GPT, Midjourney o Bard, que han despertat tant entusiasme com desassossec pel seu evident potencial a curt, mitjà i llarg termini en tots els àmbits de la nostra vida. Això no obstant, en l’àmbit artístic, l’ús de la IA no és cap novetat. De fet, ens hem de remuntar a la dècada dels seixanta del segle XX, quan van aparèixer diversos artistes considerats avui com els veritables pioners d’aquest llenguatge; Sol LeWitt, Vera Molnár, Harold Cohen, Simon Colton, David Cope, George Lewis, David McLeod o Gustav Metzger, entre altres, són només alguns dels noms que han fet contribucions més significatives a la comprensió de com la tecnologia pot ser utilitzada per a la creació d’obres d’art. Unsupervised és part d’aquest camí. 

Aturem-nos un instant en el funcionament de l’obra. Tal com indica el seu títol, Unsupervised utilitza un algoritme d&#39;autoaprenentatge no supervisat que analitza les dades per identificar patrons sense la intervenció humana. L&#39;estudi d&#39;Anadol ha fet servir programari de codi obert per buscar, ordenar i classificar el conjunt de dades disponibles públicament de la col·lecció del MoMA, ha realitzat un complex mapa d’aquestes
dades i ha creat un model algorítmic basat en una xarxa GAN (Generative Adversarial
Network). El procés artístic a partir del qual es genera l’obra és un fenòmen opac per al
públic general; l’interés del seu funcionament és proporcional a l’interès que es pugui tenir
per la programació, les matemàtiques i el funcionament de les xarxes neuronals. La forma
com ens aproximem a l’art canvia amb el temps i l’aparició de nous materials i noves
tècniques condiciona la nostra mirada. Tal com ha anat succeint amb l’aparició de la
fotografia –recordeu el text L’obra d’art a l’era de la seva reproductibilitat tècnica, de Walter
Benajmin-, el video o el computer art, entre altres. La naturalesa de l’art és esquiva i, ben
sovint, contradictòria amb ella mateixa com la mateixa naturalesa humana. Què pot qüestionar més la naturalesa de l’art que un sistema que desplaça la figura humana del fet creatiu? La IA, en la línia del net art i les seves possibilitats d’interacció, permet utilitzar l’obra d’una manera no controlada per l’autor;  la figura de l’autor queda, per tant, desplaçada i amb la eventual possibilitat que arribi a desaparèixer del tot. Les nocions tradicionals d’autoria i creativitat ja no defineixen bona part de les coses que passen a dins dels museus i el marc teòric-crític a partir del qual ens hem atansat fins ara a l’art és avui probablement insuficient. L’exploració de nous llenguatges i l’expansió dels límits de la creativitat es troba en el core de l’art modern. L’art del segle XX amb les anomenades primeres i segones avantguardes, és una experimentació constant de noves tècniques, suports i mitjans que, progressivament han anat dotant a l’obra d’art d’una autonomia que ha anat acompanyada també de la seva gradual desmaterialització. Aquest procés té els seus orígens en la segona revolució
industrial i la seva continuïtat amb l’actual ús de la intel·ligència artificial.

Unsupervised impressiona no només per les seves grans dimensions sinó per la seva
exhuberància formal i cromàtica però, més especialment, per la seva capacitat per explorar la
relació entre les dades, la memòria i la percepció visual a partir d’una experiència immersiva
en constant evolució. L’Art sempre va un pas endavant i amb la IA sembla haver-se posat a
córrer. L’ús de la inteligència artifical en la creació artística obre un camp d’experimentació
nou en el qual la creativitat ja no és únicament a les nostres mans. El gran art sempre ha
plantejat grans interrogants, com els que es qüestiona Kris Kelvin, el  protagonista de Solaris,
inevitablement vinculat a la inhumanitat de l’oceà pensant, quan es pregunta què significa ser
humà.