---
title: Beloved, de Toni Morrison
description: Notes sobre la lectura de l'obra Beloved de Toni Morrison
---
Beloved és l’obra més personal, intensa i ambiciosa de l’escriptora afroamericana Chloe Anthony Wofford, també coneguda com Toni Morrison. Guardonada el 1987 amb el Premi Pulitzer, aquesta obra narra el testimoni personal de diferents personatges, l’origen dels quals conflueix en una figura central anomenada Sethe; la mare que personifica el drama de l’esclavitud a les acaballes de la Guerra Civil Americana.

La narració està basada en una història real. Una dona de color és a punt de matar els seus dos fills per tal de prevenir-los de l’horror pel qual ha passat ella mateixa. Mitjançant un estil dens, poètic, amb elements i reminiscències pròpies del folklore africà en el ritme i inspiració de determinats passatges, Morrison construeix un text de naturalesa el·líptica tant espès i punyent com sensible i brillant. Beloved és un relat incisiu sobre l’instint humà de supervivència, l’amor en totes i cadascuna de les seves facetes i, de nou, l’amor com a única eina per tal de sobreviure en un entorn hostil en què no existeix la mala sort sinó home blancs.

Beloved és una novel·la difícil de recomanar al públic més ampli per la intensitat, la duresa i la honestedat del relat. I, tanmateix, justament per aquestes raons, l’abast d’aquest relat és absolutament universal. A propòsit de la duresa o l’impacte que certes novel·les tenen sobre nosaltres, en una de les cartes que Franz Kafka dirigia al seu amic i ex-company d’escola Oskar Pollak, l’escriptor austríac va descriure el que per a ell havia de suposar la lectura: ” (…) el tipus de llibre per fer-nos feliços podríem escriure’l nosaltres mateixos si fes falta, però necessitem llibres que ens afectin com una desgràcia (…) Un llibre ha de ser una destral per desfer el mar de gel que portem dins. “