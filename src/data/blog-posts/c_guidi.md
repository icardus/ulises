---
title: Guido Guidi. Llum, espai, temps
description: Notes sobre l'exposició retrospectiva de Guido Guidi al Palau de la Virreina de Barcelona
---
A les portes del nou any, en plena voràgine vírica i comercial de la ciutat, he tingut l’oportunitat de visitar l’exposició titulada “Da Zero” que el Palau de la Virreina de Barcelona ha dedicat a la figura i obra del fotògraf italià Guido Guidi (Cesena, Itàlia, 1941). Es tracta de la mostra més extensa que s’ha fet fins ara sobre l’artista i una gran ocasió, per tant, de veure agrupada en un mateix espai bona part de la seva obra en viu.

La mostra s’obre amb fotografies seves de finals dels anys cinquanta del segle XX; són els primers tantejos amb el mitjà fotogràfic, el descobriment del llenguatge i la recerca d’una mirada pròpia i personal. Aquestes primeres obres remeten a l’estètica del moviment neorealista italià amb un evident interés per la quotidianitat i l’entorn més immediat de l’artista. Hi trobem elements posteriorment característics de l’autor com ara l’interés per la composició, la realització de petites sèries fotogràfiques amb les quals s’esdevé una forma de narració visual pròxima al llenguatge cinemtaogràfic i, de forma més incipient, l’experimentació amb la llum.

Guidi consolida aviat un estil molt personal en el que sembla fotografiar únicament per a ell mateix i en el que la realitat més immediata es converteix en un mer instrument d’experimentació fotogràfica de caràcter aparentment documental. Qualsevol cosa i qualsevol instant sembla pertinent per fotografiar o ser fotografiat. Una persiana vella feta malbé, la cruïlla d’un modest nucli urbà, un descampat amb un individu caminant, una façana bescantada… Vet aquí la matèria primera de l’artista. La profunditat de la seva obra és inversament proporcional a la literalitat de les seves imatges. La fotografia de Guidi és un procés de recerca constant que, en tot cas, es mostra especialment eloqüent quan es troba agrupada i en context, com és el cas d’aquesta exposició.

Més enllà del tema o del motiu fotogràfic, l’obra de Guido té un gran protagonista: la llum; la llum natural i la llum com a presència i principi creador. “M’agrada l’art perquè m’agrada l’efecte de la llum sobre les coses (…).”, deia el cèlebre escriptor francès Honoré de Balzac. L’efecte de la llum sobre tots els elements aparentment superflus que hem esmentat sembla provocar-hi alguna forma de transformació. Quan la llum penetra en una estança, transforma l’espai, el crea fent-lo aparèixer o desaparèixer, dona vida allà on abans no hi vèiem res i alhora apaga allò que hi veiem abans. La llum és invisible, imperceptible en la seva constant transformació i també és color; sense llum només hi veiem el negre. Cal destacar, en aquest sentit, les sèries fotogràfiques fetes en un mateix espai durant diferents intervals de temps, a la manera de fotogrames o quadres de pel·lícula. Què hi passa entre fotograma i fotograma? Totes les fotografies semblen iguals; cada estança és efectivament la mateixa, però cada fotografia és diferent; a través d’una finestra lateral que no veiem penetra la llum creadora per transformar, entre fotografia i fotografia, la totalitat de l’espai d’una manera que només un mitjà com la càmera fotogràfica pot captar. La fotografia és llum. Sense llum no hi ha foto, no hi ha res. Pensar la llum ens porta inevitablement a pensar també en l’espai i el temps; realitats ubiqües que, com a tals, són difícils o impossibles de copsar i, no obstant, Guido Guidi ens provoca la il.lusió, si més no, d’intuir-les.