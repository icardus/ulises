---
title: Mario Rigoni. Paisatge i memòria
description: Notes sobre la lectura de l'obra Estacions de Mario Rigoni Stern
---
En una petita regió alpina d’Asiago, Vicenza, pròxima al fabulós Valle de Aosta, encara es troben petits enclavaments naturals remots, bells paisatges silvestres poblats per una flora i fauna autòctona rica, que romàn aliena a la presència de l’home. L’escriptor Mario Rigoni Stern (Asiago, 1921-2008), autor de Il sergente nella neve, va viure en aquest paradís terrenal del nord-oest d’Itàlia. Stagioni, la darrera obra que l’autor va publicar en vida, és una oda a aquest paratge excepcional; una espècie de dietari, llibre de memòries, quadern de bitàcora, llibre de records, novel.la de viatges i almanac botànic on l’escriptor italià fon un reguitzell de records d’infància i maduresa amb el paisatge únic de la seva terra natal. Isards, merles, cabirols i galls salvatges corren per aquestes pàgines com els anys i la vida del propi autor.

El binomi paisatge i memòria és un plantejament narratiu habitual en l’àmbit literari i artístic. La seva relació pot estar molt o poc justificada i sovint es corre el risc d’arribar a un grau d’idealització inherent al record que perjudiqui la versemblança del relat. Tanmateix, en aquest cas, el relat escapa d’aquesta possibilitat i trasllada al lector amb eficàcia una experiència tan carregada d’agitació i moviment com de repòs i assossec.

El text s’estructura en quatre capítols cadascun dels quals està dedicat a una estació de l’any. S’inicia el relat a l’hivern i es tanca amb la tardor. Sense seguir un ordre estrictament cronològic, cada estació remet a les quatre edats de l’home; infància, joventut, maduresa i senectut. La delicada sensibilitat, l’atenció al detall, el puntillisme descriptiu i l’amor cap a la naturalesa i, per extensió, al misteri de la vida, es despleguen a través d’un ritme especialment pausat i en plena consonància amb els elements. Així, el temps del lector experimenta el propi temps del protagonista. De la mateixa manera que, si caminem pel bosc, ens hem d’aturar i romandre una estona quiets per tal de percebre el torrent de vida natural que succeeix simultàniament al nostre voltant, Stagioni sembla exigir aquest mateix grau d’atenció per tal de copsar, en qualsevol moment, quelcom veritable.