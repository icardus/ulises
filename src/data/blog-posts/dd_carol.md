---
title: Carol, de Todd Haynes
description: Notes sobre el visionat de Carol, de Todd Haynes, basada en l'obra literària homònima de Patricia Highsmith)
---
Hi ha un cinema interessat en expressar allò que literalment mostra en pantalla, amb més o menys profunditat -fins i tot en 3D, si cal- i, en canvi, un altre, que, amb mitjans no necessàriament d’última generació, va un bon tros més enllà i es llança a la representació de l’invisible. Carol, l’última pel·lícula de Todd Haynes, forma part d’aquest segon grup. No és una pel·lícula innovadora, però, destil·la l’ofici i la factura d’una autèntica obra mestra.

Basada en la novel·la homònima de Patricia Highsmith, el film ens explica una història d’amor entre dues dones al Nova York de mitjans del segle XX. El plantejament és arxiconegut; els enamorats -en aquest cas, enamoradas- Carol (Kate Blanchett) i Therese (Rooney Mara), són dues dones que entren en contacte de manera fortuïta en els grans magatzems on treballa aquesta última, la més jove i fràgil de les dues, i la figura a partir de la qual es construeix tota la trama.

El pausat ritme de la pel·lícula respon al propi ritme interior dels personatges i a aquest deixar aflorar de manera pacient i natural els propis sentiments. Des del primer moment, la comunicació entre ambdues és notablement sobria en paraules i abundant en els gestos. Carol i Therese parlen poc entre elles i, no obstant, semblen entendre’s profundament l’ una amb l’ altre. Hi ha alguna cosa entre elles que flueix i que marca el tempo de la relació i, per extensió, del relat. Per altra banda, hi ha un contrast molt subtil entre els entorns d’època minuciosament recreats en la decoració clàssica de tots i cadascun dels espais -començant per qualsevol cortina visible, que sembla haver estat cosida a mà per qualsevol avantpassat de Todd Haynes- i el sentiment latent entre les dues protagonistes.

En una breu conversa entre Therese i un company seu sobre la dificultat que troba la primera a l’hora de fotografiar persones i la seva preferència per la fotografia estàtica d’objectes, es plantegen per quina raó unes persones se senten atretes per altres o què és el que fa que ens sentim atrets per determinadas persones i, en canvi, no per altres. Therese verbalitza una de les grans qüestions que planteja aquest film. Una pregunta que es llança a l’espectador a través de cada gest, cada mirada; la representació d’una dimensió interior dels personatges a través d’un joc interpretatiu excels i una tasca de direcció sublim.

Precisament, aquesta dimensió tant abstracta i conceptual com visual i narrativa és fruit del treball conjunt entre Todd Haynes i el director de fotografia Ed Lacherman. Segons aquest, una de les idees motrius en el procés de conceptualització de Carol era trobar la manera de penetrar en la ment dels personatges; precisament una de les característiques de la narrativa de Patricia Highsmith. En paraules del propi Ed: “ …Intentem evocar les emocions dels personatges filmant-los a través de portes i finestres i reflexos, de manera que en veure els personatges parcialment enfosquits tractem d’expressar les seves identitats dislocades i fragmentades”. I segueix: “… Incorporem als plànols del punt de vista subjectiu d’un enamorat, la ment d’algú que s’enamora i llegeix en cada gest un signe o un senyal… ”.