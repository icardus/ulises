---
title: Rauxa, color i misteri
description: Aproximació a la pintura de Elisenda Capdevila
---
Des de la torre d’un castell medieval francès, a la frontera entre les regions del Perigord i el Bordelais, a mitjans del segle XVI, Michel Eyquem de Montaigne escrivia: “Certes,  c’est un sujet merveilleusement vain, divers et ondoyant que l’homme. Il est malaisé d’y fonder jugement constant et uniforme”[1]. L’aproximació al fet artístic és tant fascinant, complexa i arriscada com qualsevol judici, sigui constant o no, de la naturalesa humana. Cada cop que ens atansem a una obra d’art obtenim una experiència renovada i diferent. La naturalesa de l’Art és contradictòria com la mateixa naturalesa humana i aquest caràcter ambivalent és la  veritable raó de ser del primer. L’Art renega constantment d’ell mateix; es desenvolupa en el temps transformant idees i vells preceptes, sense avançar, sense fer-hi cap progrés i, no obstant, en moviment constant, ondulant i multiforme.

Tot sovint, el petit i aparentment inexistent vincle entre una obra i el seu autor és tan intens i estret, que, tal i com acostuma a passar amb les coses més ubiqües d’aquest món, ens passa desapercebut. Aquest vincle entre l’ obra i l’artista que remet també al vell conflicte entre l’art i la vida, el pintor enfront de la realitat, viscut de forma tràgica per tants i tants artistes, és justament aquella tensió necessària que, en l’àmbit artístic, esdevé, puntualment, guspira i esclat. La pintura de l’Elisenda Capdevila neix i es nodreix d’ aquesta experiència descrita pel dramaturg i poeta belga, Maurice Maeterlinck, quan escrivia a propòsit del fenomen de la creació artística:

> (…) Tot just expressem alguna cosa, ho empobrim singularment. Creiem que ens hem submergit en les profunditats dels abismes i quan tornem a la superfície la gota d’aigua que penja de la pàl.lida punta dels nostres dits ja no s’assembla al mar del qual procedeix. Creiem que hem descobert en una gruta meravellosos tresors i quan tornem a plena llum només portem amb nosaltres pedres falses i trossos de vidre; i no obstant això, en les tenebres brilla encara, immutable, el tresor.

Maurice Maeterlinck

Elisenda Capdevila va créixer en un entorn familiar especialment procliu al fet artístic. Un marcat caràcter contemplatiu i un interès primerenc per l’expressió plàstica van encaminar una formació acadèmica destinada a canalitzar aquesta inquietud natural per l’activitat artística. Després d’ una primera etapa acadèmica a l’ Escola Massana de Barcelona, va completar la seva formació a la Kunsthandwerkschule de Pforzheim (Alemanya) on assimilaria una nova manera d’entendre la pintura que entroncava amb la modernitat artística i les possibilitats expressives del llenguatge. Uns plantejaments nous que transformarien per sempre la seva particular concepció de l’art.

Cap artista crea del no-res. La tradició i les influències són elements latents en l’obra de qualsevol pintor. Cada obra és fruït d’un procés creatiu únic i personal on conflueixen estímuls de naturalesa diversa. La pintura de l’Elisenda és rauxa i és fruit d’un impuls interior que trasllada al llenç amb la intensitat, l’entusiasme i l’acció del color. La paleta de la pintora és rica i selectiva, sòbria, abundant quan cal, i amb una notable predominança de  colors terrosos, vermells i grocs intensos. Una tècnica mixta sobre paper i tela elaborada amb una pinzellada radicalment lliure que combina el crispat maneig del pinzell amb l’esquitxat, el dripping o goteig i, en definitiva,  amb una forta tendència a la pintura gestual. En tot cas, una execució que remet de forma diàfana a les tècniques i procediments artístics de l’expressionisme abstracte de les segones avantguardes.

La llibertat en l’ús del color deriva de la voluntat intuïtiva de l’artista i alhora ve acompanyada de l’aplicació de vernís sobre determinades capes o punts de color. L’efecte visual que en resulta és brillant, aporta una textura nova, genera transparències, transforma el color sobre el qual s’ha aplicat i, en conjunt, es mostra naturalment integrat.

Darrere de cada obra hi ha una certa inspiració musical que troba el seu paral.lelisme en el ritme del color. Ritme, harmonia i color són termes propis de la pintura i la música en la mesura que ambdós llenguatges aspiren a un mateix objectiu o finalitat última. Pintura i música són dos llenguatges que es troben en l’origen de l’abstracció.

L’obra pictòrica de l’Elisenda balla justament entre l’abstracció i la figuració. El motiu figuratiu sempre hi apareix però, tot sovint, de forma molt subtil o suggerida. L’artista se sent segura en aquest joc d’equilibris i, en els darrers anys, la seva obra mostra una figuració més subtil i un flirteig més còmode i lliure amb l’abstracció.

Aquesta sèrie de pintures constitueixen un paisatge familiar de l’artista, una sort de cartografia emocional a partir de la qual podem traçar un itinerari que inspira i mou l’autora a pintar. El crític i historiador de l’art Daniel Giralt-Miracle ja ha manifestat alguna vegada que la pintura de l’Elisenda Capdevila és fidel “als paratges on sojorna, a les comarques que estima”. Així com ha fet amb els boscos de la Cerdanya, el Delta de l’Ebre i el Camp de Tarragona, la pintora retorna a l’origen, al temps de la infància i de la felicitat, l’entorn on s’allotja des de fa uns anys i el lloc on pinta. Des de l’any 2001, el seu taller o estudi –denominat per la pròpia artista com “La Voliaina”- és un petit i funcional rafal establert a pocs metres de la casa on actualment resideix la pintora. La Voliaina es troba envoltada de prats i muntanyes i la pintura de l’Elisenda Capdevila està impregnada d’aquest entorn. Tanmateix, el pintor sempre és captiu de la naturalesa; “(…) No es pot anar mai contra ella”, deia Picasso. La pintura moderna s’acosta a la natura en tant que misteri creador i, en virtut de la intuïció poètica, l’artista tracta d’imitar-la a través del seu propi llenguatge.

Tots els objectes que ens abracen entre el cel i la terra,  exhalen una riquesa singular i insondable. La papallona, l’arbre o el pètal d’una petita flor; cada ésser particular és un esclat incessant de vida. Tal com deia el poeta, quan percebem un núvol, som un núvol, ens convertim en el delicat vapor que flota en el cel. La realitat és la trama incandescent de les particularitats que ens rodegen en cada instant de l’existència. L’ Elisenda pinta aquesta realitat que vibra misteriosa en cada partícula de la matèria. Accedeix, amb una força espontània i, certament, ineludible, a un pensament febril, i percep l’aura que projecta tota cosa a cada instant. En certa mesura, bona part de la seva obra remet a una apreciació estètica del paisatge que esdevé una visió tan poètica com panteista de la natura.

Avui pintaré aquella experiència inefable que no es pot expressar amb cap habilitat tècnica ni destresa virtuosa, sinó senzillament amb el registre sensible, capaç de transformar la realitat en emoció (…)

El misteri és inherent a l’obra d’art. La pintura de l’Elisenda Capdevila es troba impregnada d’aquest misteri inaccessible que no acaba de revelar-se mai del tot. És una pintura enigmàtica i involuntàriament simbòlica que respon a un cert sentiment del sublim. L’artista fa del procés creatiu el seu propi mirall. El sublim se’ns mostra en l’ exhaltació de la natura i de la convicció que l’Art sorgeix espontàniament de l’individu; la reivindicació d’una bellesa ambigua i escapçada,  la representació d’una naturalesa incorrupta i indòmita travessada per la irrupció dramàtica de la llum, una certa predilecció pels fenòmens atmosferics i, en conseqüència, una forta i evident sensació de dinamisme.

És possible conèixer el procés interior que experimenta un artista quan crea? A través de la reconstrucció dels indicis que posseïm hem pogut acostar-nos-hi, tot i que de forma parcial i fragmentaria, a l’univers interior que es troba en l’origen d’aquesta col.lecció de pintures. Elisenda Capdevila és una artista independent, al marge de tendències i modes; crea per convicció, per una necessitat imperiosa, vital, de pintar i,  tal com diu ella mateixa, perquè pintar és l’acte de llibertat més gran que ha experimentat mai i és un acte que no demana res. 

La trajectòria artística de l’Elisenda és com un riu d’alta muntanya, ara avança i ara frena, fluctua segons el temps i accelera segons el tram per desembocar, finalment, en aquest fabulós eixam de rauxa, color i misteri. En l’Art no hi ha fites. El cim més alt no és la fortuna crítica o les trompetes de l’èxit; en tot cas, i tornant a la ploma del cèlebre filòsof francès Michel de Montaigne, “(…) el viure conforme a la naturalesa, cavalcar i sentir l’escalfor del sol, silenciós, entre els ruscos de la mel sempre fresca i nova cada matí”.