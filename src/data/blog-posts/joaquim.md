---
title: Llum negre sobre argent
description: "Notes sobre una sèrie de penjolls de l'orfebre català Joaquim Capdevila"
---
Vet aquí una vegada, en un moment de repòs al bosc, després d’una tranquila i pausada passejada, un home dibuixa abstret sobre fulls de diari. Hi esbossa formes indefinides i abstractes, deixant-se emportar per l’embriaguesa de l’instant, amb l’atenció posada en el mateix gest, sense cap altra idea o objectiu predeterminat. Aquest home que pinta és l’orfebre català Joaquim Capdevila, i Llum negra sobre argent és el títol de la seva nova aventura creativa; una sèrie de vint penjolls de gran format fets de plata, or i pintura acrílica.

Un feix de papers pintats en rigorós negre és el punt de partida. El taller dona forma i volum a cada dibuix escollit, després d’una acurada sel.lecció. L’autor incorpora diferents motius que remeten a peces i col.leccions anteriors i, més endavant, una atenta aplicació de foc sobre la plata descobreix una àmplia gama de textures que porta al límit la capacitat de transformació i resistència de la matèria. El procés d’oxidació de la plata i el resultat final que en deriva ens remet a aquesta tendència tan ombrívola i luctuosa com elegant i sofisticada d’altres sèries de l’autor.

La presència del negre és intensa com només ho podria ser la llum. Tal  com ha fet altres vegades, l’orfebre juga amb la contradicció i, en aquest cas, fins i tot en el mateix títol de la col.lecció apareix en forma d’oxímoron. El negre és absència de llum; en paraules del propi autor, “el color del camí pendent de fer”; a mesura que avancem en aquest camí o trajecte incert que pot ser la vida, apareix la llum amb la consecució de projectes i l’assoliment de  nous reptes i il.lusions. La incrustació de materials nobles com l’or i la plata amb l’aplicació de pigment, esdevé un contrast viu de colors i una presència tan plàstica com vital i necessària per seguir endavant.

Tota obra d’art conté retalls de vida i mort. Les imatges de bellesa i horror, creació i destrucció comparteixen escena en qualsevol gran representació. Què és Guerra i Pau de Tolstoi?, la Sagrada Família de Gaudí?, el Guernica de Picasso o el Rei Lear de Shakespeare? A primer cop d’ull, és difícil identificar que ens trobem davant d’una joia i encara menys davant d’un penjoll. L’espectador topa amb una peça en clara sintonia amb la plàstica moderna i contemporània; una concepció de la joia radicalment lliure si tenim en compte que no hi ha transgressió sense domini previ de l’ofici.

Joaquim Capdevila és un orfebre i joier amb una trajectòria àmpliament reconeguda en l’àmbit de la joieria contemporània. Una particularitat que conté la majoria de la seva obra és l’element pictòric; la intervenció pictòrica del mateix orfebre sobre les peces. I, en el cas d’aquesta darrera col.lecció, aquest fet es produeix per partida doble: a l’inici i, pràcticament, al final del procés creatiu.

Llum negra sobre argent respon a una certa voluntat de preservar de la desaparició i l’oblit les experiències i records del passat. Hi ha obres que són fruit del treball de tota una vida. Com ja hem esmentat, aquesta sèrie de penjolls conté elements d’altres peces i col.leccions de l’autor i, en certa forma, aquest sentit rememoratiu de la col.lecció enllaça amb l’exposició retrospectiva que el Museu del Disseny de Barcelona dedicà a l’autor entre els dies 28 de setmebre i 17 de novembre de 2019. Tota una oportunitat per tal de redescobrir l’ obra d’aquest home que pinta i percep, encara que només sigui de forma inconscient, que, en el record del passat i en la seva recuperació a través de l’art s’esdevé una veritable forma de felicitat.