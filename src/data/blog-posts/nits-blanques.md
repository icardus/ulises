---
title: Nits blanques, de Fiòdor Dostoievski
description: "Notes sobre la lectura de l'obra Les Nits Blanques de Fiòdor Dostoievski"
---
En algun lloc s’ha escrit que la indústria cinematogràfica de Hollywood és la millor ambaixada exterior nord-americana, el canal amb major abast i penetració a milions de llars de tot el món; el mirall més fidel a la seva cultura. Si això és així, no exagerem si afirmem que Rússia, per la seva banda, ha tingut i té a la pròpia literatura com el seu millor aliat. Què representa la literatura russa del segle XIX per a aquest país? ¿I per al món sencer? A propòsit de Rússia i la seva literatura, Angle Editorial disposa d’una fantástica traducció de la breu novel.la  Nits Blanques, de Fiódor Dostoievski.

El títol de l’obra remet a un fenomen climàtic típic dels territoris de latitud alta, com és el cas de Sant Petersburg, que suposa que en determinats inertes les postes de sol siguin tardanes i les albes, en canvi, apareguin amb especial promptitud. Aquest fenomen natural es coneix precisament amb l’ expressió “nits blanques”. Al Sant Petersburg de principis del segle XIX, durant una d’aquestes nits blanques, el destí reuneix de forma sobtada i aparentment fortuïta a un home i una dona; es troben durant quatre nits i en el transcurs de cadascuna d’elles aflorarien els sentiments. Nits Blanques és una història d’amor diferent. Malgrat encara es consideri una «obra menor» del genial escriptor rus, aquesta petita obra destil·la molts elements característics que l’ autor desenvoluparà amb molta més complexitat i extensió en obres posteriors.

L’obra de Dostoievski és gran, extensa i, de nou, complexa. A través de les seves obres, Dostoievski se’ns apareix com un ésser psicològicament torturat per si mateix, amb una personalitat escindida. Els seus personatges oscil·len entre els extrems; éssers diametralment oposats representant arquetips clàssics. No obstant això, Nits Blanques, se situa en el pla més amable de tot el que ha escrit Fiódor. En la línia de L’Idiota, el protagonista d’aquesta història és un ésser taciturn i somiador; alienat de la societat i aliè a tot el que l’envolta. En les primeres pàgines, el protagonista se’ns presenta com un ésser sense amistats ni més relacions que ell mateix, que viu de les seves il·lusions i amb una capacitat d’estimar tan generosa que frega l’extravagància. El protagonista és un personatge modern en la seva alienació i genuí en la seva capacitat de trobar recer en la seva pròpia imaginació i en la seva capacitat per somiar.

Una obra que recull el fil de la cèlebre metàfora “la vida és somni” de Calderón de la Barca i, que, des d’ aleshores ençà podríem cartografiar la història de la literatura basant-nos únicament en aquesta idea, fantàsticament encunyada durant el Barroc. La història d’un somni que sembla real o una història real explicada com si tot hagués estat producte de la seva imaginació. I, dins d’aquest somni, un personatge que estima com només es pot estimar en els somnis.