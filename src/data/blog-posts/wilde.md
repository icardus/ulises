---
title: El pensament captiu
description: Reflexions a partir de la lectura de De Profundis, de Oscar Wilde
---
Bernat Metge, Marco Polo, Miguel de Cervantes, Jean Genet, el Marqués de Sade o
Boeci, entre altres, van ser retinguts i empresonats en un determinat moment de la
seva vida i, tanmateix, durant el seu captiveri, van escriure memorables obres literàries
que han esdevingut en el temps veritables fites culturals de la història. La literatura
carcerària és un gènere literari que es caracteritza per aquella literatura que ha estat
escrita o concebuda mentre el seu autor es trobava confinat en un determinat
establiment penal, contra la seva voluntat i durant el període fixat en la sentència.
Més enllà de les penes de presó relativament recents per motius estrictament polítics,
la nostra generació ha experimentat també amb una altra forma de captiveri com és el
confinament domiciliari a causa de la pandèmia de la Covid-19. Naturalment, no té res
a veure trobar-se confinat a la presó que confinar-se a casa, però, en tot cas, no deixa
de ser una restricció de la llibertat física de les persones. Ara bé, la nostra generació ha
inventat una forma de captivitat especialment sofisticada i subtil; una forma de
confinament invisible i permanent en el temps. Un sotmetiment voluntari que ens
sedueix, ens captiva i ens retrotreu de la realitat en funció de l’ús que hi dediquem. La
causa o vehicle d’aquesta dependència es pot trobar fàcilment a la nostra butxaca,
sobre la taula, al cotxe, al menjador de casa, a la feina. És omnipresent! I, com tots
sabem, més aviat que tard ni tan sols el veurem i ho portarem tot ben a dins nostre.
Oscar Wilde, una altra figura emblemàtica de la literatura carcerària universal,
denuncia repetides vegades a la seva fabulosa obra De Profundis que el vici suprem de
la societat és la superficialitat; terme que contrasta amb el títol i, naturalment, amb el
contingut del tot excepcional d’aquesta obra. La presó va restringir la llibertat física de
tots els escriptors mencionats anteriorment, però, en canvi, els va donar quelcom
escàs i valuós: el temps. La felicitat ha donat molt poques obres literàries. El sofriment,
en canvi, moltes. On es pot sofrir més que en la cel·la d’una presó? Llegeixo aquests
dies, que, progressivament, es va autoritzant l’ús de smartphones o telefonia mòbil
intel·ligent als centres penitenciaris. Ara que, definitivament, els reclusos no tindran
cap mena d’escapatòria física ni espiritual. Qui escriurà la nova Santa Maria de les Flors?