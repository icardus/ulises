---
title: La voluntat de córrer
description: "Notes sobre la lectura de l'obra Córrer de Jean Echenoz"
---
Hi ha qui corre amunt i avall, a casa, per casa o cap a la feina; hi ha qui corre recte cap a l’èxit i altres, en canvi, per qualsevol cosa i cap a l’abisme; fins i tot hi ha qui corre per córrer, perquè sí, per fer alguna cosa. Davant tantes possibilitats, l’àmbit literari reflecteix la versatilitat d’aquesta activitat amb títols tan literals com De què parlo quan parlo de córrer, de Haruki Murakami o, el més sobri, Córrer, de Jean Echenoz. Avui he finalitzat la lectura d’aquest últim.

Córrer és un tribut literari al llegendari corredor de fons txec Emil Zatopek. Com ja va fer amb les figures de Ravel i Tesla, Echenoz reelabora literàriament el perfil biogràfic d’un personatge conegut com la Locomotora Humana i considerat el corredor de fons més gran de la història per ser l’únic home capaç de guanyar les carreres de 5000 metres, 10000 metres i la marató en uns mateixos Jocs Olímpics. Seva és la frase «Si vols guanyar alguna cosa, corre una milla; si vols canviar la teva vida, corre una marató.

» Aquesta és la història d’una proesa atlètica ambientada als boscos de Zlin a Sao Paulo, passant per Londres, Hèlsinki, Berlín, Oslo, París i San Sebastian, entre d’altres; un talent innat per la velocitat, una mena de Forrest Gump i Usain Bolt de l’Est sota el dictat de les estructures de poder comunistesde mitjans del segle XX. Zatopek no respon a l’ideal d’atleta que tots tenim en ment. En acció, aquesta bèstia humana es mou de forma gairebé estrafolària, com un ninot desmanegat fent ganyotes amb la boca, els ulls i les orelles, tot alhora. D’altra banda, quan no corre, Emil és un individu tranquil i bonàs, enfundat en una gavardina gris i tocat amb una gorra amb borla al més pur estil de la RDA ; un bon camarada. Tot això malgrat conviure amb el règim estalinista i patir la censura i la repressió; sempre amb la presència invisible de l’Estat sobre la seva figura i, sobretot, sobre els seus èxits; des de la seva Koprivnice natal (Txecoslovàquia) fins allà on fos. Sorprenentment o no, Zatopek aprendrà a conviure amb totes aquestes circumstàncies amb resignació i una innocència només explicable pel seu caràcter afable i la seva única voluntat de viure en pau.

Mitjançant un estil clar, directe i concís -sempre al servei de la història-, la narració avança en línia recta a gran velocitat; el text es precipita irremissiblement cap endavant, com una carrera. Hi ha una certa relació entre la velocitat contstant de Zatopek i el ritme de lectura d’ aquest text. Les carreres, els premis i alguns fets puntuals més o menys significatius es succeeixen, uns darrere d’altres, sense pausa. Així, el seu autor vehicula de manera efectiva aquesta sensació de tempus fugit que tan bé percebem també en una altra novel·la seva com 14, en què quatre amics són cridats a files en el precís instant en què comencen a precipitar-se els fets.

En vida, Emil Zatopek va ser degudament premiat i admirat per l’exhibició física que va desplegar al llarg de la seva trajectòria olímpica i, amb aquesta obra, Echenoz s’erigeix ha teixit un meravellós testimoni literari de la dimensió humana d’un mite. Si l’acció de córrer és en aquesta història un exercici de llibertat, ningú millor que Zatopek per protagonitzar-la i pocs com Echenoz per transformar-la en una narració inoblidable.